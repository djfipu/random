Hołownia post

Choć oficjalnie data wyborów nie jest jeszcze znana, kampania wyborcza trwa w najlepsze. Uznaliśmy, że początek Pride Month to dobry moment by napisać kilka słów o działalności Szymona Hołowni.

Szymon Hołownia, lubiący kreować się na apolitycznego, niepartyjnego, koncyliacyjnego kandydata spoza establishmentu (w materiałach wyborczych co chwilę można się natknąć na zapewnienia, że będzie "prezydentem wszystkich Polaków") kolejny raz udowadnia, że obywateli dzielić będzie, podobnie jak ci nielubiani przez niego politycy, na lepszych i gorszych. Gorsze, zdaniem Hołowni, są na przykład osoby nieheteronormatywne w związkach, którym fajny pan z TVN-u nie chce zagwarantować tej samej ochrony prawnej, przysługującej parom heteroseksualnym. Niedawno w Krakowie deklarował, że może i ustawę o związkach partnerskich łaskawie podpisze, ale tę o małżeństwach jednopłciowych, albo o adopcji przez te pary, będzie bezwzględnie wetować (https://www.rmf24.pl/newsamp-holownia-zawetuje-ustawe-o-malzenstwach-jednoplciowych-i-ado,nId,4526438). Tym samym, bez żadnego uzasadnienia, podstaw w wiedzy naukowej czy innych rzeczowych argumentów, ten konserwatysta próbuje narzucić innym swój osobisty światopogląd i konserwatywną ideologię.
Co więcej, do sprzedaży Polakom swojego konserwatyzmu wystawia z premedytacją własną żonę. Urszula Brzezińska-Hołownia jest zaangażowana w kampanię wyborczą od marca. Miesiąc temu jego sztab wyborczy wypuścił spot "Pierwsza Obywatelka", w którym Brzezińska-Hołownia dywaguje na temat nomenklatury, stwierdza, że ona nie czuje się dyskryminowana i w ogóle wszystko jest super, jak tylko się postarasz. Kilka dni temu udzieliła natomiast wywiadu, w którym stwierdziła "Nie znam osób tej samej płci, które planowałyby małżeństwo." Posypało się oczywiście mnóstwo negatywnych komentarzy, gdyż ta wypowiedź, podobnie jak spot sprzed miesiąca, pokazują skrajnie egocentryczne widzenie świata - ja się nie czuję dyskryminowana, ja takich osób nie znam, czyli problemu nie ma. Oczywiście prezenter "Mam talent" próbuje teraz bezczelnie odwrócić kota ogonem, narzekając na hejt w internecie i żądając "moją żonę zostawcie w spokoju". (https://krakow.wyborcza.pl/krakow/7,44425,25989980,holownia-po-wywiadzie-z-jego-zona-mowi-o-beczce-gowna-i-manipulacji.html). W sumie nas ta hipokryzja nie dziwi, to dość typowe wystawiać małżonków w kampanii prezydenckiej, żeby sobie nimi poprawiać wizerunek, ale - wbrew temu, co się Hołowni wydaje - nie da się zjeść ciastko i mieć ciastko.
A Hołownia bardzo by tego chciał. Kandydat lubi się kreować na stojącego ponad partyjnymi przepychankami, chcącego zjednoczyć Polaków wsłuchując się w ich poglądy i problemy. Natomiast jest to człowiek, który w tym samym wywiadzie (!) potrafi stwierdzić "Nie wyobrażam sobie prezydenta, który będzie się starał narzucić swój pogląd 38 milionom obywateli" i jednocześnie zadeklarować, że on ustawy liberalizującej prawo antyaborcyjne nie podpisze, gdyż jest ona sprzeczna z jego konserwatywnym światopoglądem (https://wiadomosci.onet.pl/tylko-w-onecie/holownia-o-aborcji-nie-zmienilem-konserwatywnych-pogladow-ale-prezydent-ma-inna/zpgtk06). Tym samym potwierdza, że ważniejsze są dla niego jego osobiste poglądy, niż to, czego oczekuje większość obywateli. Poparcie dla liberalizacji ustawy antyaborcyjnej rośnie od lat, już rok temu 53 proc. Polaków deklarowało poparcie dla możliwości przerwania wczesnej ciąży bez względu na okoliczności (
https://www.medonet.pl/zdrowie,ponad-polowa-polakow-chce-legalnej-aborcji-na-zyczenie,artykul,1730821.html). Podobnie, mimo homofobicznej nagonki, rośnie akceptacja związków jednopłciowych. Jesienią ubiegłego roku już 60 proc. Polaków opowiadało się za związkami partnerskimi i 40 proc. chciało legalizacji małżeństw (https://oko.press/polki-i-polacy-gotowi-na-zwiazki-partnerskie-i-rownosc-malzenska-sondaze-i-eurobarometr/). Ale dla Hołowni opinia publiczna w tych kwestiach nie ma znaczenia. Zapowiada też, że zignoruje wolę przedstawicieli Suwerena - parlamentarzystów, którzy przegłosują progresywne ustawy. Dla niego liczy się wyłącznie jego konserwatywne sumienie.

Szymon Hołownia lubi się kreować na kandydata spoza sceny politycznej, mogącego połączyć różnych Polaków. Jednak wystarczy przyjrzeć się jego wypowiedziom nieco bliżej, by zdać sobie sprawę, że to zwykłe lukrowanie własnego konserwatyzmu. Jest to człowiek znany; jako prezenter TVN-u osiągnął status niemalże celebrycki, a że prowadził niekontrowersyjny, czysto rozrywkowy program, wyrobił sobie status fajnego Polaka, który teraz próbuje przekuć w sukces polityczny. Jednak, mimo że dystansuje się od polityków, to swoją arogancją przewyższa niejednego z nich. Bo właśnie szczytem arogancji jest traktowanie obywateli, wyborców, jako niesfornych dzieci, które nie wiedzą czego chcą, a tylko on, patriarcha narodu, Pierwszy Obywatel, jest w stanie racjonalnie ocenić, czego nam trzeba.
Dlatego, mimo że oficjalna kampania wyborcza się jeszcze nie rozpoczęła, uznaliśmy, że to dobry moment, by przypomnieć osobom, które polityką średnio się interesują, albo kojarzą Hołownię głównie z jego pracy w TVN i zalewu płatnych postów na Facebooku (https://businessinsider.com.pl/polityka/wybory-prezydenckie-2020-platne-zasiegi-szymona-holowni/5ky8msb): Szymon Hołownia to zwykły fajnopolak, udający postępowość by zakryć swój skrajny konserwatyzm. To, że ktoś aktywnie nie szerzy mowy nienawiści, nie nawołuje do linczów czy nie atakuje słabszych, jeszcze nie znaczy, że nie działa na ich szkodę.